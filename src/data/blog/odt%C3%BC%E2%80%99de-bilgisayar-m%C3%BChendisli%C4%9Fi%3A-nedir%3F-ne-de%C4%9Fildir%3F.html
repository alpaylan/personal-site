<!DOCTYPE html><html><head><meta http-equiv="Content-Type" content="text/html; charset=utf-8"><title>ODTÜ’de Bilgisayar Mühendisliği: Nedir? Ne Değildir?</title></head><body><article class="h-entry">

<section data-field="body" class="e-content">
<section name="afaf" class="section section--body section--first section--last"><div class="section-content"><div class="section-inner sectionLayout--insetColumn"><h3 name="b7d4" id="b7d4" class="graf graf--h3 graf--leading graf--title">ODTÜ’de Bilgisayar Mühendisliği: Nedir? Ne Değildir?</h3><figure name="968e" id="968e" class="graf graf--figure graf-after--h3"><img class="graf-image" data-image-id="1*hezzTYRwbHCv2Y6AApM7tQ.jpeg" data-width="1200" data-height="800" data-is-featured="true" src="https://cdn-images-1.medium.com/max/800/1*hezzTYRwbHCv2Y6AApM7tQ.jpeg"></figure><p name="4208" id="4208" class="graf graf--p graf-after--figure">Bir süredir yeni gelecek arkadaşlara rehber olmasını dilediğim bir yazı yazmak istiyordum, tercih dönemiyle birleştirmek makul geldiği için adaylara ve yeni girişli arkadaşlara yardımcı olacak bir rehberle karşınızdayım.</p><p name="6881" id="6881" class="graf graf--p graf-after--p">Bölümle ilgili anlamanız gereken ilk şey, herkesin kendisine has ve eşsiz tecrübelere sahip olduğu, farklı bakış açıları ve fikirler çerçevesinde bölümü deneyimlediği. Ben yazı boyunca çeşitli nesnel bilgiler verecek olsam da, pek çok noktada şahsi öznel yorumlarımı da katıyor olacağım; bana güvenmeyin, sizin tecrübeleriniz çok daha farklı olacaktır.</p><p name="a83b" id="a83b" class="graf graf--p graf-after--p">Bu küçük noktaları da aradan çıkardıktan sonra, eğitim ile başlayalım.</p><p name="b1cc" id="b1cc" class="graf graf--p graf-after--p">Bölüm eğitimiyle ilgili söylenebilecek/söylenen pek çok yorum var. Bana göre, kötü mü derseniz hayır, daha iyi olabilir mi derseniz kesinlikle evet. On yıllar içerisinde oturmuş, geçtiğimiz yıllarda çalıştığı deneysel olarak kanıtlanmış bazı öğretim metotlarının zamanla demode hala gelmeye başladığını görebiliyoruz. Hala sınavlarda kağıda elle kod yazılması, yeri geldiğinde 10 yıllık ödevlerin verilmesi, eski birtakım teknolojilerde ısrarcı olunması… Ancak Türkiye genelinde(pek çok üniversitedeki arkadaşlarımla konuşmalarımdan şahsi gözlemim) hiçbir üniversitede olmayan COW(Ceng on The Web) gibi öğrenci/hoca/mezun üçlüsünün direkt olarak açık bir forumda iletişim kurabildiği, iş/staj ilanlarından tutun da kişisel problemlere kadar pek çok konuda konuşabildiği, beraber yorum yapabildiği bir platforma sahip bir departmandan bahsediyoruz. ODTÜ genelinde yayılmaya başlanmış, Türkiye’de hala emekleme çağlarında olan lisans araştırmalarının inanılmaz pozitif bir ivme ile büyüdüğü ve büyümeye devam edeceği, geçmiş yıllardaki mezunlarının dünyanın dört bir ucuna dağıldığı, Linkedin/Mail üzerinden ulaştığınızda size anında samimi cevaplar verebildikleri bir bölüm hakkında konuşuyoruz.</p><p name="976a" id="976a" class="graf graf--p graf-after--p">Elbette ki pek çok hata var, geliştirilebilecek binlerce şey var, ve bizim bölüm öğrencileri olarak yaptığımız en önemli şeylerden birisi bu tartışmaları başlatmak. Kendi içimizde konuştuğumuz problemleri dile getirmek, bölümü bizden sonra gelecekler için çok daha iyi hale getirmek, çok daha geliştirmek…</p><p name="f8e6" id="f8e6" class="graf graf--p graf-after--p">Daha somut kısımlara geçecek olursak.</p><ul class="postList"><li name="956a" id="956a" class="graf graf--li graf-after--p">Bu bölüm fırsatların insanların önüne altın tepsi ile sunulduğu, tepiştirildiği bir bölüm değil. Rekabetin ve başarı eşiğinin yüksek olduğu, fırsat arayanların ve çabalayanların karşılığını alacağı bir bölüm. Başka özel üniversiteler öğrencileri için yurtdışı staj programları oluşturup direkt şirketlerle bağlantı kurarken, öğrencinin sağladığı özgeçmişi 100–150 şirkete direkt olarak ilettikleri bir ağ kurarken; bizim bölümde staj, iş her zaman öğrencinin kendi eforu ile çözülür. Günün sonunda öğretici ve faydalı da olsa, o arada harcanan zaman ve kişisel yıpranmaya yeri geldiğinde değmeyebilir.</li><li name="47eb" id="47eb" class="graf graf--li graf-after--li">Bölüm bilgisayarları yeni değişti(daha hiç kullanılmadılar hatta), dolayısıyla aşırı yorum yapamıyorum ancak gördüğüm kadarıyla son gelen bilgisayarlar gayet yeni ve performansları da kötü değil. Toplamda yaklaşık 100 bilgisayar içeren 3 farklı laboratuvar mevcut(Mera, Digital, İsmail Abi Laboratuvarları). Lablar genelde aşırı dolu olmasa da, dönemin yoğun olduğu ödev/sınav haftalarında yer bulamadığınız olacaktır.</li><li name="21cd" id="21cd" class="graf graf--li graf-after--li">Bölüm binası bazı kısımlar hariç aşırı eski(dış tarafı yeni yapıldı, içine de yeni — yine neredeyse daha hiç kullanılmayan çok güzel bir çalışma salonu yapıldı), ama bir kez içerisinde vakit geçirip bağlanmaya başladıktan sonra aşık olacağınız, çok ilginç bir mimari. Ben okuduğum 4 yılda en azından 40–50 gece bölümde uyumuşumdur/sabahlamışımdır. Bölümden sabah 8.15&#39;de uykulu bir şekilde çıkıp Çatı’da(ODTÜ’nün ünlü yemek mekanlarından — ilk yıl çok gideceksiniz, sonra sıkılırsınız yavaştan) omlet + çay ile yapacağınız bir kahvaltının tadını çok az şey verir.</li><li name="9769" id="9769" class="graf graf--li graf-after--li">Daha önce de bahsettiğim gibi, bölüm fırsatların altın tepsi ile sunulduğu bir bölüm değil, ancak istekli, motive, çalışan ve araştıran öğrenciler için pek çok imkan var. Yurt dışı stajı yapanlar, hocalarla çalışanlar, yüksek lisans doktora yapanlar, 1–2. sınıfta part-time çalışıp kendi parasını kazanmaya başlayanlar… Pek çok farklı tipte insan kendi ilgi alanlarına farklı sektör ve pozisyonlarda çok hızlı şekilde çok başarılı hale gelebiliyor. Bu noktada mezunlardan, üst dönemlerden, kendi çevrenizden tavsiye almak, sorularınızı sormak, size sorulan sorulara cevap vermek aşırı önemli hale geliyor. Akranlarınız sizin için en değerli bilgi kaynakları olacak, siz onlar için en önemli destek ayakları olacaksınız. Hep birlikte geliştiğimiz, öğrendiğimiz, büyüdüğümüz bir atmosfer hepimiz için çok güzel ve faydalı olacaktır.</li><li name="fe85" id="fe85" class="graf graf--li graf-after--li">İnanılmaz farklı düşüncelerde, zihniyetlerde, arka planlarda insanlarla tanışacaksınız. Evli sınıf arkadaşlarınız da olacak, 20 yaşında hala ailesi ile yaşayanlar da, tıpı bırakıp 25 yaşında okumaya gelen de, 55 yaşında 1. sınıf olan da… Bu insanlarla konuştukça, tanıştıkça, arkadaş oldukça hayat vizyonunuz açılacak. Üniversiteye gelene kadar hep kendi sosyokültürel/sosyoekonomik çerçevenizden baktınız hayata, artık farklı insanları da görmeye, gözlerinizi gerçekten açmaya başlayacaksınız, bu fırsatı kaçırmayın.</li><li name="a699" id="a699" class="graf graf--li graf-after--li">ODTÜ Bilgisayar Topluluğu gibi köklü, içerisinde çok farklı dinamikleri, insanları bulunduran, Code Night gibi inanılmaz eğlenceli, kaynaştırıcı etkinliklerden Programlama Yarışması gibi daha köklü, oturmuş ve ciddi etkinliklere sahip güzel bir öğrenci topluluğunu da bölümde barındırıyoruz. Benim, ve pek çok diğer öğrencinin yolu geçmiştir, kesinlikle şans vermenizi, oradaki insanları ve ortamı görmenizi dilerim.</li></ul><p name="d8d4" id="d8d4" class="graf graf--p graf-after--li">Söylenecek daha çok şey var, ancak çok da sizleri sıkmadan sorularınızı sormaya davet ediyorum. Bana <a href="https://twitter.com/Keleesssss" data-href="https://twitter.com/Keleesssss" class="markup--anchor markup--p-anchor" rel="noopener" target="_blank">Twitter</a>, <a href="https://www.instagram.com/keleesssss/" data-href="https://www.instagram.com/keleesssss/" class="markup--anchor markup--p-anchor" rel="noopener" target="_blank">Instagram</a> veyahut mail(alpkeles99@gmail.com) üzerinden ulaşıp istediğiniz sorunuzu sorabilirsiniz. Aşağıya bölümle ilgili başka kaynaklar daha bırakıyorum.</p><ul class="postList"><li name="d97f" id="d97f" class="graf graf--li graf-after--p"><a href="https://tanitim.ceng.metu.edu.tr" data-href="https://tanitim.ceng.metu.edu.tr" class="markup--anchor markup--li-anchor" rel="nofollow noopener" target="_blank">https://tanitim.ceng.metu.edu.tr</a></li><li name="42eb" id="42eb" class="graf graf--li graf-after--li"><a href="https://www.youtube.com/watch?v=ZN9mR2ztGzw" data-href="https://www.youtube.com/watch?v=ZN9mR2ztGzw" class="markup--anchor markup--li-anchor" rel="nofollow noopener" target="_blank">https://www.youtube.com/watch?v=ZN9mR2ztGzw</a></li><li name="773f" id="773f" class="graf graf--li graf-after--li"><a href="https://www.youtube.com/watch?v=BBprzB9yMIA" data-href="https://www.youtube.com/watch?v=BBprzB9yMIA" class="markup--anchor markup--li-anchor" rel="nofollow noopener" target="_blank">https://www.youtube.com/watch?v=BBprzB9yMIA</a></li><li name="776f" id="776f" class="graf graf--li graf-after--li graf--trailing"><a href="https://www.youtube.com/watch?v=pezlXkOI7jA&amp;t=596s" data-href="https://www.youtube.com/watch?v=pezlXkOI7jA&amp;t=596s" class="markup--anchor markup--li-anchor" rel="nofollow noopener" target="_blank">https://www.youtube.com/watch?v=pezlXkOI7jA&amp;t=596s</a> (bunda ben de varım 1. sınıfım daha)</li></ul></div></div></section>
</section>
<footer><p>By <a href="https://medium.com/@alpkeles99" class="p-author h-card">Alperen Keleş</a> on <a href="https://medium.com/p/1ef8a24e8e9f"><time class="dt-published" datetime="2021-07-28T22:50:32.701Z">July 28, 2021</time></a>.</p><p><a href="https://medium.com/@alpkeles99/odt%C3%BCde-bilgisayar-m%C3%BChendisli%C4%9Fi-nedir-ne-de%C4%9Fildir-1ef8a24e8e9f" class="p-canonical">Canonical link</a></p><p>Exported from <a href="https://medium.com">Medium</a> on March 27, 2024.</p></footer></article></body></html>